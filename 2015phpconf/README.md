آیا ما حرفه‌ای هستیم؟
جادی میرمیرانی
www.jadi.net

#مقدمه
«حرفه‌ای بودن» یک تجمل نیست. ما به دنبال برچسب «حرفه‌ای» و «آماتور» زدن به آدم ها و شرکت‌ها به منظور طبقه بندی آن ها نیستیم بلکه می خواهیم تلنگری باشیم برای اینکه صنعت نرم افزار و محصول تولیدی و خدمات عرضه شده ارتقاء پیدا کنند. این نوشته با پرسیدن چند سوال به شما فرصت می‌دهد از یک طرف بسنجید که در کجای کیفیت ایستاده‌اید و از طرف دیگر راهنمایی باشد برای یادگیری چیزهای جدید و معرفی مسیر حرکت آینده. مشخص است که این تنها راه حرفه‌ای شدن نیست ولی از آن‌جایی که این ارائه بر اساس گسترش مفهوم تست جوئل (معرفی شده برای سنجش شرکت های آی تی در http://www.joelonsoftware.com/articles/fog0000000043.html) تنظیم شده، می‌توانید برای آن اعتباری رهنمودی (و غیرآکادمیک) قایل باشید. این مطلب با تمرکز زیاد روی تست جوئل و با کمی تغییرات به منظور محلی کردن نوشته شده. 

برای سنجش وضعیت خود، سوال‌ها را مرور کنید و با «بله» یا «خیر» به آن ها جواب دهید و در نهایت کشف کنید که از دوازده سوال مطرح شده، چند تای آن‌ها از شما جواب «بله» گرفته‌اند. اگر بیش از ۱۰ جواب بله دارید بدانید که در شرکتی با کیفیت جهانی کار می‌کنید و اگر کمتر از ۳ امتیاز گرفتید، قبل از نوشتن کد جدیدی برخی پروسه‌هایتان را اصلاح کنید. 



## ۱- آیا از سورس کنترل استفاده می کنید؟
تا وقتی از یک سورس کنترل استفاده نکرده اید یعنی مشغول نوشتن کد در دنیای طبیعی یک برنامه نویس نیستید. تفاوت خاصی ندارد مثل اکثر آدم های مرسوم و معمول این روزها از گیت استفاده کنید یا از CVS یا فسیل یا هر چیز دیگر ولی اگر از هیچ نوعی سورس کنترل استفاده نمی کنید یک منفی بزرگ به خود بدهید و سریع به سراغ یادگیری گیت بروید. بدون سورس کنترل برنامه نویس‌ها نمی توانند بسیاری باگ های ایجاد شده در پروسه توسعه را پیدا کنند، نمی توانند گروهی کار کنند و نمی توانند خودشان را برنامه نویس حرفه ای بدانند. 

## ۲- آیا در یک قدم بیلد می کنید؟
فرض کنید آخرین اسنپ شات کد را در دست دارید؛ حالا برای رسیدن به برنامه قابل عرضه چند قدم باید طی شود؟ در یک پروژه منظم این عدد باید برابر یک باشد. یک اسکریپت باید کل سورس ها را دریافت کند، ریبیلد کند، فایل های اجرایی بسازد و هر کار لازم دیگر حتی امضا کردن برنامه ها یا ساختن ایزوهای سی دی عرضه شونده به بازار. برای عرضه یک نرم افزار به بازار باید بتوانید در یک قدم همه اینکارها را انجام دهید چون در غیراینصورت احتمال اشتباه زیاد بوده، اصلاح باگ های لحظه آخری معمولا با دردسرهای بزرگ همراه خواهد شد. 

## ۳- ایا بیلدهای روزانه دارید؟
وقتی پروژه ای از سورس کنترل استفاده می کند، ممکن است یک برنامه نویس با یک سورس خراب کل بیلد را خراب کند. برای مثال ممکن است شما یک فایل کد را بر روی کامپیوتر خود ایجاد کنید ولی فراموش کنید آن را پوش کنید و در نتیجه برنامه روی کامپیوتر شما به خوبی کمپایل شود ولی بیلد اصلی شکست بخورد. شکستن بیلد روی ماشین اصلی آنقدر بد حساب می‌شود که لازم است در هر پروژه شبانه یک بیلد گرفته شود تا خراب شدن این بیلد به هیچ وجه ندیده نماند. بد نیست برای چنین کاری، مجازاتی جدی و جالب در نظر بگیرید! مثلا میوه برای کل تیم. در تیم اکسل مایکروسافت هر کس بیلد اصلی را خراب کند مسوولیت بازرسی کل بیلدهای بعدی 
را بر عهده خواهد داشت تا زمانی که نفر بعدی بیلدی را خراب کند و این مسوولیت را بر عهده بگیرد.


## ۴- ایا همه باگ‌ها در دیتابیس خودشان پیگیری می‌شوند؟
شک نداشته باشید که اگر همه باگ‌های دیده شده را در یک جا منظم و مرتب جمع‌آوری نکنید، کیفیت برنامه ارائه شده سقوط خواهد کرد! حتی اگر در یک تیم یکنفره هستید، نگه داشتن فهرست باگ‌ها در ذهنتان کار نمی‌کند. علاوه بر آن نگه داشتن چیزهایی که می‌توان به کاغذ منتقل کرد در مغز، از نظر بهره وری کاری بسیار اشتباه است. یک لیست ساده از باگ‌ها هم ممکن است کار شما یک نفر را راه بیاندازد ولی برای سیستم‌های بزرگتر این برنامه باید روش ایجاد دوباره باگ، رفتار مشاهده شده، رفتار مورد انتظار، اینکه چه کسی روی باگ کار می کند و اینکه حل شده یا نه را نگهداری کند. در این مورد ترلو را چندان جدی نگیرید. ترلو برای موارد در حال کار خوب است اما به گذشته برگشتن در آن کار راحتی نیست.

## ۵- آیا باگ‌ها را پیش از نوشتن کد جدید حل می‌کنید؟
در تاریخ نرم افزار یکی از شوخی‌های بزرگ «مایکروسافت ورد» است. برنامه ای که نسخه اولش یکی از فجایع مدیریت نرم افزاری بود. برنامه‌نویس‌ها این پروژه شبانه روز کار می کردند و پروژه عقب و عقب‌تر می‌افتاد. در نهایت وقتی برنامه منتشر شد مایکروسافت همه تیم را به ساحل Cancun فرستاد و بعد جلسه ای تشکیل شد برای بررسی مشکل دلیور شدن این پروژه. نتیجه بررسی‌ها این بود که تمرکز بر روی رسیدن به تاریخ‌های مقرر برای انتشار باعث شده برنامه نویس‌ها کدی بسیار بد تحویل دهند و هیچ زمانی را صرف حل باگ‌ها نکنند - چون حل باگ بخشی از زمانبندی اولیه نبود. برای مثال برنامه نویسی که مسوول نوشتن تابع محاسبه ارتفاع یک خط متنی در صفحه ورد بود تنها نوشته بود: return 12. در واقع برنامه‌نویس‌ها مشغول نوشتن باگ‌هایی بودند که فکر می کردند سر فرصت آن‌ها را به کد تبدیل خواهند کرد. برای حل این مشکل مایکروسافت متد برنامه نویسی zefor defects methodology را کشف کرد: قبل از توسعه هر کد جدید انتظار می‌رود باگ‌های موجود حل شوند چرا که هرچقدر از زمان تولید یک باگ بگذرد، هزینه حل آن بالاتر می‌رود. 


## ۶- آیا برنامه زمانبندی واقعی است؟
در هر شرکتی باید بخشی به اسم «بیزنس» باشد که وظیفه پول درآوردن از کدی که شما می‌نویسید را دارد - حتی اگر خودتان تنها کارمند شرکت باشید! اگر قرار است این بخش کار کند و کد شما به پول برسد باید زمانبندی محصول خود را بدانید. درست است که ما برنامه نویس ها دوست داریم بگوییم «هر وقت آماده شد خبر می دیم» ولی در دنیای واقعی کارهای زیادی باید انجام شود، تبلیغات، بسته بندی، پشتیبانی و ... . همچنین داشتن یک برنامه زمانبندی باعث می‌شود شما بتوانید در مورد اندازه‌های پروژه تصمیم بگیرید. به مورد بعدی نگاه کنید.

## ۷- آیا مستندات هر پروژه کامل و مشخص است؟
پیش از شروع هر پروژه باید در مورد ابعاد آن تصمیم گرفت. اسناد و اسپک ها کار سختی هستند. مثل ورزش. همه قبول داریم که باید انجام شوند ولی هیچ کس برایش وقت نمی‌گذارد - بخصوص برنامه نویس‌ها. قبل از هر پروژه باید تحلیل‌گرها درک دقیق از نیازها پیدا کنند و طول انجام پروژه باید مستندات دقیق و مفصلی تولید شود و در انتهای پروژه باید مدیرها بتوانند با بستن اسکوپ پروژه، آن را تحویل دهند. در غیر اینصورت پروژه ها سال‌ها طول خواهند کشید و هنوز «چند تغییر جزیی باقی خواهد ماند». شعار ما «هیچ کدی بدون مستندات نوشته نمی‌شود» است. 


## ۸- آیا محیط کاری برنامه نویس‌ها مناسب است؟
تحقیقات زیادی در این مورد موجود است و تقریبا همه توافق دارند که محیط کاری مناسب یک برنامه نویس ساکت، خصوصی و با فضای کافی است. برنامه نویس‌ها لازم است در «فضای برنامه نویسی» قرار بگیرند و این کار راحتی نیست. ساختن این فضا گاهی اصلی ترین چلنج یک برنامه نویس است، درست مانند ساختن یک خانه شیشه ای که هر کسی با یک سنگ می تواند آن را خراب کند. این سنگ از «سلام چطوری؟» شروع می شود و تا «فلان سیستم خراب شده، می تونی کمک کنی» ادامه دارد. بعضی تحقیق‌ها می‌گویند رسیدن به بهره‌وری بالا برای یک برنامه نویس به حداقل ۱۵ دقیقه زمان دارد و البته ممکن است در زمان خستگی این بهره وری اصولا در یک روز کاری اتفاق نیافتاد. این مساله اهمیت آرام و خصوصی بودن محیط برنامه نویس ها را کاملا نشان می دهد. اگر هر پانزده دقیقه یک نفر مزاحم تمرکز برنامه‌نویس ها می‌شود یعنی برنامه‌نویس‌های شما هرگز با حداکثر تمرکز خود کار نمی‌کنند.

تصاویر فانتزی مربوط به دفاتر شلوغ و پر از داد و بیداد و استرس را فراموش کنید. کد خوب از فضای آرام بیرون می‌آید، انتخاب موزیک بلند و غیره وابسته به خود آدم ها و هدفون‌هایشان است است ولی در سطح محیط کار باید فضا آرام و کاملا خصوصی باشد.


## ۹- آیا از بهترین ابزارهای ممکن استفاده می‌کنید؟
ابزارها برای حل مسائل ساخته شده‌اند و ابزارهای خوب باعث بهتر شدن نتایج می‌شوند. اگر کمپایل برنامه‌ها بیشتر از پانزده ثانبه طول بکشد برنامه نویس‌های شما سراغ کارهای دیگر خواهند رفت و درست بعد از کمپایل به کار ادامه نخواهند دارد و احتمالا وبلاگ جادی یا بقیه جاها را خواهند خواهد و تا مدت‌ها به ادیتور خود برنخواهند گشت! نوشتن برنامه در دو مانیتور بسیار ساده‌تر است و قیمت یک مانیتور منطقا کمتر از یک چهارم هزینه ماهانه ای است که شما برای یک برنامه نویس می‌کنید. من در جایی کار کرده‌ام که کشمکش روزمره آی تی و کارمندان «پر شدن صندوق ایمیل» بود و جای دیگری که پیدا کردن یک تبدیل یو اس بی به آر اس ۲۳۲ اصلی‌ترین دردسر در هنگام خرابی دستگاهی قدیمی که از این پورت استفاده می کرد در حالی که خریدن یک لپ تاپ با پورت آر اس ۲۳۲ هزینه ای کمتر از هزینه یک روز کار آن تیم داشت. 

مدیران و شرکت‌های حرفه‌ای، اعضای تیمشان را به خاطر ۱۶۰ تومان رم یا حتی ۶۰۰ تومان هارد اس اس دی یا یک مانیتور اضافه که همه به دارایی‌های شرکت اضافه می‌شوند، شکنجه نمی‌کنند. در ضمن این نکته را نیز فراموش نکنید که دادن ابزارهای جذاب به بسیاری برنامه‌نویس‌ها به شکل بامعنایی رضایت شغلی آن ها را بالا می‌برد. 


## ۱۰- آیا تسترها همه چیز را زیر نظر دارند؟
در صورتی که ماشین‌ها و آدم‌ها مشغول تست تمام برنامه‌ها نباشند یعنی مشغول عرضه کدهایی با باگ‌هایی هستید که می‌توانستند حل شوند. یک شرکت حرفه‌ای بدون شک از تسترهایی با قیمت بسیار پایینتر از برنامه‌نویس‌هایش استفاده می‌کند و در غیر اینصورت مطمئن است که زمان بسیار پر هزینه‌تر  برنامه نویس‌ها صرف کار تست می‌شود. 

## ۱۱- آیا روند استخدامی شما شامل کدنویسی و مهارت‌های غیربرنامه‌نویسی نیز هست؟
استخدام یکی از اصلی‌ترین مراحل ساخت یک تیم است و متاسفانه بخصوص در ایران این پروسه معمولا به شکل حرفه‌ای دنبال نمی‌شود. فرض کنید می‌خواهید شعبده بازی را استخدام کنید ولی در مصاحبه از او نمی‌خواهید یکی از چشمه‌هایش را برایتان انجام دهد یا آشپزی را استخدام کنید بدون اینکه لازم بدانید دستپختش را بچشید. همینطور است استخدام برنامه‌نویس بدون اینکه بخواهید برایتان برنامه‌ای بنویسد. 

شرکت‌های حرفه‌ای بدون شک در پروسه استخدام باید از افراد درخواست نوشتن کد کنند - حالا چه روی تخته، چه با سرچ در اینترنت و چه با هر روش دیگر ولی استخدام برنامه نویس بدون نوشتن کد کاملا اشتباه است. 

در بخشی دیگر از این بحث باید اضافه کرد که تمرکز صرف بر روی مهارت‌های برنامه نویسی نیز کاری اشتباه است.اگر شرکتی به دنبال ایجاد یک تیم حرفه ای است، باید به دنبال افرادی باشد که شخصیت سالم و خوبی داشته باشند. در نوکیا فرض بر این است که مهارت‌ها قابل یادگیری هستند ولی شخصیت‌ها را به سختی می‌توان تغییر داد پس بهتر است آدم های با توان فنی متوسط ولی شخصیت سالم را به شرکت بیاوریم تا افرادی خود رای ولی بسیار با سواد. 


## ۱۲- آیا با دنیای واقعی تعامل دارید؟
اگر کسی فکر کند موجود «خفنی» است که از جهان واقعی جدا شده و فقط کافیین را به کد تبدیل می‌کند، احتمالا هنوز برای حرفه ای بودن خیلی ناپخته است. آدم های حرفه ای به دیگران کمک می‌کنند، محصولاتشان را در همان اوایل به آدم‌ها نشان می‌دهند تا فیدبک بگیرند و سه ماه بعدی را روی چیزی که خریداری ندارد صرف نکنند، برای بقیه احترام قایل هستند و سعی می‌کنند به دیگران برای پیش رفتن کمک کنند و می‌دانند که از این طریق خودشان هم پیش خواهند رفت. با جهان واقعی در رابطه باشید، محصول نهایی خود و کارکرد آن را بشناسید و با دوستان غیر برنامه نویس حشر و نشر کنید و کتاب‌های غیرفنی بخوانید تا با شخصیتی چند بعدی، به عنوان یک حرفه ای در صنعت نرم افزار شناخته شوید. 
